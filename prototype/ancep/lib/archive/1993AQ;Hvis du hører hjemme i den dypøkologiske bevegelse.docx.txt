1993AQ

Hvis du hører hjemme i den dypøkologiske bevegelse

så stå opp og si fra

Arne Næss

Artikkelen i f.eks. 15/11/93 gir meg en kjærkomme anledning til å rope
et varsko: det er mange som hører hjemme i den dypøkologiske
bevegeelse - men ikke gjør det tilstrekkelig klart hva de står for og
ønsker offentlig å støtte opp om.

De som støtter den dypøkologiske bevegelse søker å bidra - om aldri så
beskjedent til en fremtidig tilstand av regional og global full
økologisk opprettholdbarhet (bærekraftighet). Vi er fortsatt på vei mot
øket uopprettholdbarhet, og overlater barn og barnebarn til å gjøre den
innsats som trenges, selv om på grunn av forsinkelsene blir en tyngre og
tyngre oppgave. Hvis noen tviler, les Meadows og Jørgen Randers' Over
Grensen, Oslo 1993. (Alle kurver som bør gå oppover går nedover og de
som bør gå nedover går oppover.

Men, sier noen, jeg vil ikke eller gidder ikke leve uten materiell
luksus. Vær så god, sier vi som støtter den dypøkologiske bevegelse, men
i et grønt samfunn må du da arbeide svært hardt og det er visse grenser.
La oss si du ønsker bil som aksellerer voldsomt opp i 150 km i timen som
rimeligvis er økologisk meget dyr å lage. Tja, da kan du melde deg inn i
en klubb hvor de har en slik bil sammen. Dere bruker en bane spesielt
laget for de fartsgale. Men, akk, de bruker grovt av sin Gaia-gave. Hva
er så det?

La oss foreta et tankeeksperiment: Jordgudinnen Gaia sier oss mennesker
"Gjør akkurat som dere vil - grip inn i økosystemene, asfalter i
milevis. Men pr. hode må dere ikke gjøre så voldsomt mye slikt at det
blir økologisk uopprettholdbart på lang sikt. Vern om jordens rikdom og
mangfold! Hvis dere tar sikte på å bli ti tusen millioner i antall må
deer innse at det ikke kan bli plass til så svært mye inngrep pr. hode -
forutsatt dere aksepterer en viss mild form for fordelingsrettferdighet
(slik de synes å gjøre i den dypøkologiske bevegelse).

Altså: vi kan beholde uøkologiske ønsker og vaner, men i et grønt
samfunn blir det dyrt når det går mot det ekstreme. Dyrt ikke bare i
penger men i arbeidsinnsats og visse grenser må trekkes. Her kommer
gjenopprettnings-rettferdighet inn i bildet. Den som ødelegger for andre
ut over visse grenser kan eller må anmeldes. I grove tilfeller ringer
til politiet hvis det natt etter natt, uke etter uke, tross påtale, blir
overdøvende støy hos noboen. I Sveits anmelder man (etter forgjeves
påtale) en fyring med vedovn eller peis som "kriminelt" bryter reglene
for god ventilasjon og dermed forpester luften med røyk. Internasjonalt
vil det ventelig bli konvensjoner som letter mulighet for rettferdige
ordninger. Det er å vente at et dypøkologisk engasjement vil lette
arbeidet for øket oppslutning om slike ordninger.
