1997AE

Noen ord om den dypøkologiske bevegelse

Arne Næss

Invitert til å si noen ord om den dypøkologiske bevegelse, skal jeg bare
nevne noe som kanskje ikke er så lett a si for andre. Jeg forutsetter at
de 8 punkter og forklediagrammet er kjent.

Mitt 1973 resymé av foredraget i Bucharest 1972 virket uhyre radikalt og
provoserende. Få sa «ja, ja!» men da med begeistring. I en artikkel
«Deep Ecology Revisited» har jeg antydet hvor jeg idag står. Klart nok
virket 1973 karakteristikken av «ddb» (den dypøkologiske bevegelse) til
at man så i den en svært spesiell bevegelse. Å tenke seg eget jeg som
«bare» små knytepunkter i et mangedimensjonelt «felt» av relasjoner er
jo meget spesielt, får man si. Dessuten virket det som den var sterkt
fagfilosofisk infisert. Det kan den jo ikke være hvis forskjellen
grunn/dyp er en jeg merket meg blant demonstrantene i Mardøla og Alta.
Jeg snakket jo med folk der som ikke hadde noen filosofisk bakgrunn. Men
klart nok var det ikke bare nytten av natur svært mange av dem tenkte
på, men egenverdien av levende vesener - innbefattet løvetann. Jeg
spurte gårdbruksungdom blant annet om holdningen til ugress. Men
hovedsaken var for meg at svært mange hadde et syn på eget liv som nær
knyttet til annet liv enn menneskets. «La elva leve!» gikk ikke bare på
elven som ressur for mennesket.

De 8 punktene formulert i 1984 virket meget mer moderate, og ble av noen
forholdsvis få møtt med skuffelse, f.eks. av kollega og forfatter
Richard Sylvan (Australia) som mente punktene gjorde ddb altfor tannløs!
Langt i fra, mente jeg, de 8 punktene var egnet til å unngå at ddb ble
sekterisk. Særlig kombinert med forklediagrammet, slik jeg ser det, kan
man med rette si «jeg støtter ddb uten å ha særlig sjeldne eller «far
out» meninger.» Litt for spesielle synspunkter preger 1973-resyméet. Men
det har virket litt misvisende å kalle de 8 punkter for ddb’s
prinsipper. De presenterer en kort, forsøksvis, formulering av
oppfatninger (1) på det forholdsvis generelle og abstrakte plan som (2)
synes å være felles for de som støtter ddb. En grunn til at jeg bruker
forkortelsen «ddb» er at jeg ellers ville måtte bruke alle tre ord den,
dypøkologiske, bevegelse - ikke «dypøkologien».

I motsetning til Warwick Fox og mange andre søker jeg å motvirke
tendensen til å oppfatte ddb som en slags filosofi. Det er en bevegelse.
Som bevegelse er den helt uløselig forbundet med praksis,
forklediagrammets nivå 4., avgjørelser i daterte, konkrete situasjoner.
De 4 nivåer står i stadig vekselvirkning. Vi ser praksis i lys av teori,
teori i lys av praksis. Erfaring om konsekvensene av en avgjørelse kan
lede til endringer på nivå 3, 2, 1, og slike endringer betinger igjen
nye avgjørelser på nivå 4. Det er helhetssyn det går på: «økosofier» -
helhetssyn delvis motivert av synet på den økologiske krisen. Folk som
mener det ikke er noen slik krise, har selvsagt ikke noen økosofi. Men
de kan ha et fasttømret helhetssyn.

Naturlig nok vil en økosofi bestå av syn på mange saker som ikke har
noen direkte forbindelse med økologi å gjøre. Det er det lett å glemme.

I det bygget jeg arbeider er det 40 klimaforskere. De færreste har noen
grunn til å forbinde sitt arbeid med sitt grunnleggende syn på eget liv
og grunnleggende verdiprioriteringer generelt. De er levende interessert
i å utforske mulige klimaendringer forårsaket av menneskenes inngrep i
økosystemene. De kan være helt likegyldige når det gjelder den
dypøkologiske terminologien. Men mange er å regne til aktivister innen
den generelle økologiske bevegelse, ikke den med de dype (grunnleggende)
premisser, men med «grunnere» utgangspunkter, sett fra
premiss/konklusjon synspunkt. Det er selvsagt bare komisk å tale om
«dype» økologer, men dessverre er betegnelsene «deep ecologists» og
«shallow ecologists» blitt alminnelig blant den som skriver imot hva de
oppfatter som den dypøkologiske bevegelse.

Dessverre overdrives betydningen av å søke et pyramidalt diagram som
viser (løselig) logisk avledbarhet innen en økosofi. Men pedagogisk kan
det være heldig. Selv bruker jeg da bare topp-norm, én grunnleggende
norm «selvrealisering!», men selvsagt et utall av «hypoteser» -
setninger med punktum. Grunn-normene får knapt noen mening uten
hypoteser allerede på nivå 1 og selvsagt ytterst viktige på nivå 3, hvor
sosialøkologene og økofeministene uttaler seg om årsaker.. At en norm A!
er logisk dypere enn norm B! betyr ikke at den er etisk eller sosialt
viktigere. «Du skal ikke drepe din bestemor!» er etisk og sosialt
viktigere og mer meningsfullt enn «Du skal ikke drepe!». Men av den
generelle normen ligger minst ett hakk dypere fordi den spesielle normen
er avledbar av den generelle. Det naturlige er å bruke «genetiske»
snarere enn logiske systematiseringer. Man forklarer hvorledes ens
helhetssyn er blitt til, og man starter neppe med grunnsetninger i
livet.

- Men hva så med den dypøkologiske bevegelsens fremtid? Jeg regner med
at hvis bevegelsens synspunkter blir forklart tilstrekkelig tydelig vil
de fleste, ikke bare i Norge, men i alle industriland, akseptere dem og
erklære seg i hovedsaken enig. Men de færreste vil godta punkt 8 - de
vil ikke påta seg å være aktivist.

Et vanlig spørsmål etter erklæring om enighet kan forkortet til «so
what?», «Javel men hva følger så? Hva er det viktigst å gjøre?» Hvilke
økologisk politikk vil føre oss ut av krisen? Hvorledes skal vi tenke
oss grønne samfunn?

Hva politikken angår henviser jeg til «the Green political theorists».
Stor G brukes å skille dem fra «green theorists» av grunner som i det
vesentligere svarer til hva forskjellen mellom «dyp» og «grunn»
økologisk teori kan stå for. De Grønne regner med demokratisk styreform,
men selvsagt endringer innen den ramme. Når det gjelder grønne samfunn
mener jeg et minimum krav er at de som er økologisk bærekraftig. Slik
betegnelsen er blitt brukt er det klart det forlanges mer: vidtrekkende
nedrustning og aktivert innsats for freden, dessuten fravær av ekstreme
inntekt og formues- forskjeller.

Noe de færreste synes å ta alvorlig er forsøket på arbeide for ulike
typer grønne samfunn som del av dypt ulike kulturer.

Et viktig punkt er forsøket på å samarbeide med den svært lille
minoriteten i Den 3. Verden som har anledning til bekymre seg for de
stigende takt i ødeleggelsen av naturressurser der. Ved passende
misforståelser har det blitt mulig å oppfatte ddb som noe truende,
f.eks. en type nykolonisme. Eller man fantaserer om forslag om svære
naturparker, hvor ingen får bo. Men tendensen er jo tydelig heldigvis:
folk bor i de nåværende naturparkene, men på en måte som er økologisk
helt forsvarlig.

- De som støtter den dypøkologiske bevegelse vil kunne gi et bidrag til
å minske økologisk ubærekraftighet ved å være en minoritet som
politikerne kan være sikre på at vil med begeistring støtte ethvert
forslag, ethvert program, som synes egnet til å minske
ubærekraftigheten. De som ikke aksepterer de 8 punkter eller punkter nær
opp til dem vil ha tendens til å yttre betenkeligheter og si nei hvis
det rammer deres egen livsførsel eller eget firma. Kort sagt gir den
dypøkologiske bevegelse full støtte til økopolitisk dristige, men vel
begrunnete (?) programmer.

Er jeg optimist? Ja, på vegne av det 22. århundre. Hva det neste
århundre angår tviler jeg på det kan bli nedgang i ubærekraftigheten.
Men, pleier jeg retorisk å tilføye «Det kommer an på DEG hvor ille det
blir innen det blir bedre!»
