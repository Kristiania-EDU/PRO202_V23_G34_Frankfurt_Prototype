1997Z

Kort notat om grønne samfunn og den dypøkologiske bevegelse

Arne Næss

Jeg er blitt spurt om å skrive noe om grunnlaget for tanken om et grønt
samfunn.

Motivasjonsgrunnlaget kan vel sies primært å være et sterkt ønske at den
økologiske krisen blir overvunnet, eller mer realistisk, ønske om
fremtidige samfunn som er økologisk fullt ut bærekraftige. «Fullt ut»
hentyder til hva jeg kaller «full rikdom og mangfold av liv på jorden».
Ordet «full» refererer til vårt nei til, uansett hvilke dyre-, eller
planteart det gjelder, å tillate «innhøsting» helt ned til
utryddelsesgrensen. Unntagelser: først og fremst visse bakterier og
virus.

Klart nok har mennesket rett til å bruke jordens ressurser for å
tilfredsstille vitale behov. Men behov må skilles fra etterspørsel på
markedet. Og generell og stadig vekst i menneskepopulasjonen kan ikke
sies å inngå blant de vitale behov.

Det er altså min personlige oppfatning at grunnlaget for tanken om et
grønt samfunn er hensynet til livsbetingelsene på en planet av nær sagt
enestående kvalitet. Sekundært er det hensyn til menneskets livskvalitet
på lang sikt.

Per definisjon er motivet for de som støtter den dypøkologiske bevegelse
til dels av livsfilosofisk eller religiøs art. «Filosofisk» ikke i
akademisk forstand, men et slags helhetssyn på livet som gjør at man
personlig føler seg rammet av ødeleggelsene som nå skjer. Dette i
motsetning til de som tenker ensidig på den økologiske krisens uheldige
virkninger på (snevert) menneskelige målsettinger - og inntil nylig, på
virkningen innen de rike land.

I Europeisk sammenheng har den grønne bevegelse vært bredere motivert
enn i USA. Man tenker seg at «grønnheten» også skal vise seg i
vesentlige fremskritt i fredsproblematikken og i vidtgående eliminasjon
av nød og elendighet.

Innen jeg kommer inn på det siste, skal jeg nevne litt mer om den
dypøkologiske bevegelsen. Jeg går da ut fra at de 8 punkter er kjent.
Viktig: punktene angir noe på et forholdsvis generelt og abstrakt plan
er godtatt av de aller fleste som støtter bevegelsen. Men punktene sier
ikke noe om deres varierende helhetssyn. Disse personlige syn er kalt
økosofier, helhetssyn delvis motivert av hensynet til den økologiske
krisen. Til helhetssynet hører mye annet enn økologi: syn på politikk,
økonomi, familie, og annet som den noenlunde «allsidig» orienterte må ta
stilling til. «Må»? Hvis ikke støtter man 100% det som er etablert,
status quo. At helhetssynene er personlige, innebærer ikke at de er
originale, bare at man står inne dem. Noe som forvirrer mange er at vi
fremhever mangfoldet av helhetssyn som er forenlig med å støtte den
(globale) dypøkologiske bevegelsen. De kan være religiøse, eller
irreligiøse, marxistiske betonete, eller antimarxistiske. Mangfoldet er
illustrert ved det såkalte forklediagrammet.

Hva angår partiprogrammet til et grønt parti må det spesifiseres hvilket
land vi taler om. Jeg har skrevet og distribuert anerkjennende artikler
om det norske grønne parti. Men, som jeg ofte har sagt, ville jeg
foretrekke litt mer pragmatisme og «kropromisvilje». Mer stillingtagen
til aktuelle problemer. Slikt er vanskelig.

Punkt 7 (av de 8 punkter) sier noe om hvorledes de grønne samfunn ville
bli opplevet sammenlignet med nåtidens: mer vekt på livskvalitet, mindre
på levestandard. «Hvorledes føler du verden?», «Hvilke er dine
bekymringer?», «Rikt liv, enkle midler», «utvidet omsorg for de levende
vesener generelt, dypere omsorg for menneskene», «oppragelse til å
gledes ved det det er nok av til alle, det som ikke har prislapp på
markedet»,... .

Det er svært mange teorier og holdninger som er vanlige blant dem som
slutter seg til den dypøkologiske bevegelse som på ingen måte kan
avledes av de 8 punktene. Eksempler: det sies at dypøkologien er
biosentrisk eller økosentrisk. Men det kan ikke «avledes» av de 8
punktene at vi er «sentrert» om noe. For dem som arbeider i
omsorgsarbeid for barn kan jo de 8 punkter være viktige og fullt ut
akseptable samtidig som de bare leilighetsvis tar del i vern av natur.
Barnevernsfolk kan være med på å skaffe alle små barn lett og ufarlig
adgang til små områder av fri natur. Men det er jo mennesker de stadig
tenker på og har med å gjøre. «Økosentrert» og «biosentrert» er ord som
lett blir lett misforstått.

Et annet eksempel: Gaia-hypotesene blir omtalt som «dypøkologiske», men
de står ikke i noe nært forhold til de 8 punktene og de fleste som
støtter den dypøkologiske bevegelse har aldri hørt om dem.

For den dypøkologiske bevegelse er det viktig å unngå ensretting,
teoretisk og praktisk. - Vi trenger en visjon om et fullt utviklet grønt
samfunn. Men et grønt politisk parti trenger også et begrep som gjør det
naturlig å snakke om et mer eller mindre grønt samfunn. Og vi trenger å
være åpne for store forskjeller mellon grønne samfunn. Vi ser frem til
et kulturelt mangfold som bare utelukker kulturer som er uforenlige med
et slikt mangfold - kulturer preget av fascisme og nasjonalsosialisme.

Hva styreform angår går jeg ut fra at styreformen i grønne samfunn er
demokratisk med muligheter for variasjoner. Det er ønskelig å tale om
mer eller mindre demokratiske samfunn. (Et forslag til presisering av
«mer eller mindre» har jeg publisert i en liten bok, Demokratisk
styreform. En presiserings-meny, Universitetsforlaget, 1968).

Hva med militær opplæring? Min egen visjon av det fremtidige norske
samfunn viser en nasjon uten militærmakt, men med obligatorisk
verneplikt av det ikkevoldelige slaget. Altså kultur- og samfunnvern,
ikke territorialt vern utover politimessige oppgaver slik som
grensevern.

Trening i «militant» ikkevoldelige strategi i konflikter er tidskrevende
og forutsetter deltagelse i konflikter også utenfor landets grenser.
Adjektivet «militant» er tilføyet fordi man søker konflikters sentrum -
der hvor sjansene for vold og sjansen for å bli angrepet med vold ofte
er størst. Nedtrapping av det militære apparat bør gå i takt med
opptrapping av det ikkevoldelige forsvar.

Dette enmet inngår i min økosofi, men hører ikke til hva jeg står for
som støttespiller i den dypøkologiske bevegelse. Det er mange som ikke
tar inn over seg hvor mye mer ens økosofi innholder i forhold til det
som er relevant i spørsmålet om man støtter den dypøkologiske bevegelsen
eller ikke. Derfor er det noen som sier noe slikt som «Klart nok støtter
jeg den. Men hva så?» («But so what?») Oppgavene er mange og de kan ikke
tas med i den generelle karakteristikken av den dypøkologiske bevegelse.
