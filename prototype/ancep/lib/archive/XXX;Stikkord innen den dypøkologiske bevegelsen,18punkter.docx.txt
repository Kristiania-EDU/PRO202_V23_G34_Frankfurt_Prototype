Stikkord innen den dypøkologiske bevegelsen

Arne Næss

1.  Forurensing: - Kampen er her godt i gang, men tildels ved
    ytterligere produksjon, f.eks. av renseanlegg.

2.  2. Ressurshold, ressursfordeling. – U-Hjelp fortoner seg nå mer som
    et spørsmål om rimelig ressursfordeling, i rom og tid (fremtidige
    generasjoner). Ressursfordelingen med hensyntagen til dyrenes behov.
    (Sammenlign 15).

3.  (Særtilfelle av 1 og 2): - Befolkningsstabilisering.
    Befolkningsoptimering, evt. reduksjon på lang sikt. Primært et
    industrilandproblem. Men pga forurensning og ressursforbruket over
    lengre sikt, et større u-landsproblem. Bevaring av dyrepopulasjoner.
    ‘Optimalt besettingsmønster’.

4.  (Særtilfelle av 2) Klassekamp: Utjevning av ressursforskjeller
    lokalt, nasjonalt, globalt. Opphevelse av sammenhengen mellom
    overforbruk og overklasse. Nedtrapping av andre klassers materielle
    aspirasjonsnivå i industrilandene. Opphevelse av lønn og belønning
    som muliggjør eller sannsynliggjør overforbruk. Inntektsutjevning.
    Forbruksreduksjon.

5.  Fjernstyrereduksjon, Selvstyre, selvbestemmelse, nærstyre. Såvel
    bio- som humanøkologien viser at livskraftige samfunn bygger på en
    høy grad av autonomi, beherskelse og kjennskap til nærmiljøet,
    fravær av stadig nyartede og ukontrollerbare fjernkrefter, i dag
    særlig statlige og private kapitalkrefter. Bl.a. herav:

6.  Desentralisering. Jo større sentralisering og jo større enheter,
    desto mer fragmentarisk blir de enkelte delers selvstyre og
    selvbestemthet. (Eller: Det lykkes å danne det totalitære samfunn,
    maursamfunn).

7.  Lokalsamfunn. Nærstyrefordring gjør det nødvendig å støtte
    lokalsamfunnene og å gjenopplive dem i urbane områder.
    Ressursprioritet for lokalbefolkningen. Eks: Lokalsamfunn ved kysten
    sikres de ressurser de kan nå ved egen hjelp.

8.  Distriktsutbygging. Sentrumsforskyvning fra storby til distrikt, fra
    “storsamfunn” til lokalsamfunn. Nedtrapping av storsamfunnet, dvs.
    det sentral maskineri, de svære ferdselsårer, opphopning av
    administrative, industrielle og utdannelsesmessige sentra innen
    snevert område. Mot sektortenkning og sektoradministrasjon.
    Reduksjon av vandrearbeiderklassen og pendlere. Opphør av
    prioritering av arbeidsmobilitet.

9.  Selvberging. ‘Selvgjort er velgjort’. Ut fra selvbestemmelsesnormen
    vil selvberging få høyere prioritet. Handel er ikke et gode i seg
    selv, men må tjene et akseptabelt formål. Utjevning av
    ressursforbruket nødvendiggjør større selvberging i I-land. Videre
    er lokalsamfunnenes relative selvstyre avhengig av høy selvberging.

10. Arbeidsdeling, ikke arbeidsfragmentisering. Selvvirksomhet
    forutsetter et meningsfyllt arbeid. I størst mulig grad bør
    resultatet være et gode som tilfredsstiller et behov. Innen
    samfunnet vil forskjellige individer eller grupper spesialisere seg
    i sitt pliktarbeid, altså arbeidsdeling, men slik at hver
    spesialitet svarer til et behov.

11. Kompleksitet (mangesidighet) ikke kompliserthet. De modne, stabile
    økosystemer er karakterisert ved stor oppfinnsomhet og mangesidig
    bruk av ressurser. Videre ved at hvert samfunn har alternative måter
    å tilfredstille behov på, slik at hvis ytre faktorer reduserer en
    mulighet, er det flere andre alternative bruksmåter av nærmiljøet.
    Kompliserthet, f.eks. som ved bevegelse fra bosted til arbeidssted i
    storby, er kjennetegnet ved stort antall fjernstyrte påvirkninger
    eller forstyrrelser under gjennomføringen av handlinger.

12. Mangfold. Selvutfoldelse individuelt og på alle kollektive plan
    forutsetter realisering av ulike muligheter for utfoldelse, ulike
    aktiviteter, bruk av geografiske og klimatiske særegenheter,
    utforskning av ulike kunstarter, variasjonsbredde i sed og skikk.
    Vern om ulike kulturer. Slutt på dominering av minoritetskulturer,
    (Samene).

13. Lokalkultur. Støtte til de bevegelser i u-land som søker vederføring
    av stedegen kultur. Opphør av tale om primitivitet i
    ikke-industrielle land, anerkjennelse av at i mange av dem er de
    sosiale problemer bedre løst enn i i-land. Sosialantropologi som et
    sentralt fag.

14. Symbiose, “det sanne kompaniskap hvor partene drar gjensidig nytte
    av hverandre”. ‘Live and let live’-prinsipp etterleves ved bruk av
    hverandres særegenheter og særlige tilpasninger til ulike miljøer.
    Utnyttelse av ulike økologiske nisjer. Symbiose er nødvendig for
    maksimering av mangfold.

15. Prinsipiell like rett for alt liv til utfoldelse. Egalitarianisme i
    biosfæren. Kamp mot menneskenes selvødelggende avstandtagen fra
    andre former for liv, og deres hybrisoverlegenhetskompleks.
    Maksimering av samliv med dyr og planter. Kamp motnedverdigende
    behandling av dyr, f.eks. i industrielt landbruk. (Særtilfelle av
    2). Bevaring av dyrs ressurser (territorier m.m.) Kamp mot
    utryddelse av dyre- og plantearter.

16. Kamp mot menneskenes selvdomestisering. (Kamp mot tendensen til å
    lage husdyr av seg selv). Studier av husdyr og dyr i trange
    zoologiske haver viser at dyrearter danner nye typer samfunn og
    oppfører seg helt annerledes i kunstige og miljøfattige forhold.
    Selvutfoldelsen stagnerer eller stanser, man finner passivitet,
    avløst av brutalitet og vilkårlig aggresjon, tendens til tyranni,
    promiskuitet, familieoppløsning, degenerasjon av muskler osv. I
    industristatene synes lignende tendenser å gjøre seg gjeldende.
    Menneskene gjør seg altså selv til husdyr. Tp tertiære næringsveier
    dominerer, underholdningsindustri (innebefatter sport, ikke
    friluftsliv) og understøttelesesservice (vi gjør oss til pasienter
    og klienter).

17. Felttenkning. Sammenheng. Gestalttenkning. Alt henger i hop med alt.
    Relasjonstenkning og systemtenkning. Mot årsaks- og tingtenkning.
    Gestalter og felt. Erkjennelse som handling i felt, praksis. Det har
    hittil, særlig i sosial og politisk tenkning, vært tendens til å
    spørre “hva er årsaken”, men økologien søker å beskrive et felt av
    gjensidige avhengighetsforhold. Forholdene er ikke mellom isolerbare
    ting, mennneske, samfunn og disses miljø. Det er snarere et forhold
    mellom og innen flytende prosesser påvirket av utallige, mer eller
    mindre “motstridene”, men uisolerbare krefter. (Kontradiksjoner).

18. Docta ignorantia, den bevisste uvitenhet. Bevisbyrden ved store
    inngrep ligger hos inngriperen. Stigende ansvarsbevissthet i
    miljøspørsmål har ført til institusjonalisering, f.eks. opprettelse
    av miljødepartementer. Standardspørsmål: Hvilken virkning vil de
    eller de planlagte inngrep ha? Svarene er stort sett “Det vet vi som
    forskere nesten ingenting om. Og ett års eller fem år utsettelse vil
    ikke miliggjøre kartlegging av nære og fjerne virkninger”.
    Avhengighetsforholdene som økologene studerer er så kompleks at det
    riktigste svaret oftest har vært: “Det vet vi ikke!” Konklusjonene
    som må godtas er: “Vi kan ikke ta ansvaret for hva som kan skje som
    følge av inngrepet, planen blir skrinlegges.” Alternativer må
    utarbeides av økologer, komme inn i arbeidet fra første stund, ikke
    som sandpåstander. Den bevisste uvitenheten har hatt følger for all
    planlegging. Skråsikkerheten i politiske og andre programmer og
    prognoser blir urimelig i økologisk sammenheng.

Det foregående gir stikkord, og antydning av viktige økologiske
anliggender assosiert med ordene. Man oppnår en slags huskeliste: Ved
bedømmelse av individuelle og kollektive avgjørelser kan det være vel
verd å sjekke avgjørelsens forhold til de 18 punkter. Man hjelpes til
oversikt over de økologisk relevante sider ved avgjørelsen.

-   Man kan også ut fra de 18 punkter søke å formulere normer:

  Minimer forurensning

  Maksimer mangfold osv.

Det er klart at settet av normer (som del av et system) gir mengder av
normkonflikter når vi innfører hypoteser innen systemets ramme. Hvis
f.eks. maksimering av mangfold innebærer maksimering av arter av
livsstiler, vil mange slike komme i konflikt med forurensningsnormen.
Noen stilarter vil sterkt øke forurensningen. På den annen side ville en
meget radikal kamp mot forurensning kanskje innebære fjernstyrt
sentralisert politikk – altså brudd med flere av de 18 normer.

  - Hvis man i politisk sammenheng ville søke konsekvent og radikalt å
  forfølge alle de økologiske retningslinjer og synspunkter som er
  antydet under de 18 punkter, ville det altså måtte oppstå
  normkonflikter. For å ta hånd om disse trenges et kompleks av
  prioriteringsnormer og –hypoteser. Dette gir arbeid for
  programformerne innen politiske partier og grupperinger.
