1995Y

Reklame for materielle produkter og dypøkologi

Arne Næss

Produksjonen av apparater av typen radio, TV, og så videre fordrer
energiforbruk, og inngrep generelt som øker summen av konsekvensene av
uøkologiske faktorer ved de rike landenes produksjon. La oss kalle denne
summen U, altså en stor U. Symbolet for antall mennesker som forbruker
produserte produkter benevner gjerne ved en stor N, og brøken U over N
antyder uøkologiske konsekvenser pr. menneske. Denne brøk er altfor stor
til at vi alvorlig kan ønske den universalisert. Vi kan ikke alvorlig
ønske at kineserne og sydøstasiaterne som nå er på vei oppover i
materielle produksjon pr. menneske skal nå samme materiell produksjon
pr. menneske skal nå samme uansvarlige høyde av uøkologiske
konsekvenser. Grovt forenklet gir dette en parole om å kjøpe mindre
materielle produkter, f.eks. apparater.

La oss tenke oss at en produsent sier at vekommen har laget et apparat
som erstatter fire apparater som nå kjøpes separat, og at de uøkologiske
konsekvenser av hver av de fire er av samme størrelsesorden som det ene
nye apparatet. Det nye apparatet gir da et pluss i "grønnhet" ut fra en
vanlig terminologi, forutsatt det erstatter to eller flere av den gamle
type apparater. Det nye apparat er egnet til å minske veksten av brøken
U over N, innen de rike land.

Siden jeg selvsagt er ivrig for nedgang i uøkologisk produksjon i de
rike land, kontaktet Apple Company som produserer et nytt apparat egnet
til å erstatte fire gamle. Ville jeg kunne tenke meg å si noen
anerkjennende ord om apparatet når det gjaldt akkurat denne relativt
grønne egenskapen? Hertil svarte jeg nei. Men når anledningen gir seg
til det fremfører jeg gjerne mitt budskap om at folk i rike land må i
vesentlig grad kjøpe mindre materielle produkter, vi må redusere den
famøse brøken. Ikke uventet fant ledelsen av den norske avdelingen av
Apple Co. dette akseptabelt. De er jo rimeligvis enige i hovedtrekkene i
min filosofi, men vil ikke si opp sine jobber av den grunn. Ved nedsatt
salg kan Apple Co. allikevel holde stillingene når det gjelder dets
andel av markedet. Kampen om å lede i andel av markedet fortsetter, og
folk i høye stillinger kan fortsatt kjøpe mer materielle produkter enn
et gjennomsnitt tilpasset normen om at også kineserne må få være med i
produksjonskarusellen. At Apple Co. hjelper til med å spre budskapet til
Næss og hans venner kan snarere øke enn senke Apple Co.'s goodwill. I en
eventuell liten TV film kan f.eks. budskapet få tre fjerdedeler og
reklame for det nye apparatet få en fjerdedel av tiden. Riktignok under
tvil sa jeg ja til dette. Syv eller åtte versjoner av budskapet ble
spilt inn. Den som ble valgt av Apple Co. syntes jeg først var den
svakeste fra min side, men etter 2 repetisjoner i private omgivelser,
fant jeg den ut akseptabel. To av de andre versjonene ender med et sterk
uttalele fra meg: "Ikke kjøp!". Kanskje ville den virke lite alvorlig
eller litt komisk, altså ikke å foretrekke.

De nærmeste venner innen dypøkologien har motsatte meninger om min
deltagelse i reklameopplegg, uansett måte det skjer på. Noen sterkt for,
andre sterkt imot. Ingen har antydet at jeg 'invaderte' reklamen for å
tjene penger. Pengene gikk til Redd Barna. Andre som jeg håper vil
invadere reklame råder jeg til å lede pengene til lignende
institusjoner. De trenger mye mer. Men jeg er enig i at tvil er
berettiget. De som stiller seg positivt mener, som jeg, at budskapet når
mange som ikke før har tenkt over budskapet om at vi har plikt til å få
redusert norsk gjennomsnittige materiellt forbruk. Det er jo mange som
ikke lytter til foredrag om slike ting. En karakteristisk type
innvending: "Vi vet jo alle at Næss har rett, så intent er vunnet ved at
han opptrer i reklame." Men reklamens eksperter fremhever jo stadig
nødvendigheten av gjentagelse. Det spanderes millioner på så enkle ting
som å vise et varemerke. Enkle slagord blir gjentatt hundrevis av
ganger. Men selvsagt må det dessuten stadig utvikles nye innslag. Min
konklusjon: Mer og bedre reklame for det vi står for.
