2000F

Et dypøkologisk syn på turismen[1]

Arne Næss

Det var friskt gjort av GRIP og be meg å åpne konferansen for
reiselivsnæringen. Jeg er både sterkt - om ikke ekstremt - opptatt av at
de områder i Norge som ikke åpenlyst preges av menneskelige
foretagender, blir fortsatt skånet, og dessuten sterkt opptatt av
masseturismens uheldige innflytelse i Den tredje verden.

I slutten av 40-årene sa jeg ja til å være et medlem av styret i Den
Norske Turistforening. Til min skrekk oppdaget jeg meget snart at jeg
ikke hadde noe å gjøre der. Det var tale om utbygging av svære prangende
hytter på svært vakre steder i fjellet og tiltak for å øke antallet
overnattinger. Jeg mente hyttene helst burde være nær usynlige, men at
vardene skal vise veien. Dessuten skulle de være lagt til rette også for
unge mennesker som var svært glad i fjellet, men ikke hadde råd til
middag på hotelnivå, eget værelse etc. Kort sagt, jeg hadde allerede den
gang en minoritet i sikte som turistnæringen kan ta hensyn til, men ikke
kan basere seg på. Når, for eksempel, en konferanse, eller turistmøte,
henlegges til et vidunderlig sted på vestlandet må det sørges for at de
som føler naturen mer enn som bare vakre kulisser, lett kan "rømme" en
stor bygnings nærhet og ta små turer til steder hvor vi mer eller mindre
er på talefot med nettopp naturen.

Hva kan turistnæringen gjøre for å vekke menneskenes iboende talent til
å møte natur på det rent personlige plan? Lytte til trærne, for
eksempel? I Japan innbød jeg en forsamling til å være med etter
soloppgang og stå inne i skogbrynet og lytte til hva trærne hadde å si.
Vi sto, omtrent hundre mennesker, tause en hel time. Det overrasket meg
at de med en gang hadde forstått eller ant hva jeg mente å innby dem
til.

Det er klart at turistnæringens folk kan være hjelpere i å utdype
turisters opplevelser. Jeg kan i hvert fall ikke se noen
motsetningsforhold selv om næringen stadig må søke inntekter.

Den tankeløse masseturismen til materielt fattige, men ofte kulturelt og
livskvalitetsmessig rike land, har på minst én måte vært av stor
negative betydning. Selv har jeg minst én gang bidradd i slik retning. I
Nepals fjell i slutten av 60-årene hadde deltagerne i vår ekspedisjon
med seg walky-talky slik at vi kunne snakke med deltagerne i telt høyt
oppe i snefjellet. Alle gutter mellom 8 og 80 måtte jo beundre vår
"kultur", og også at horder av ganske unge menn og kvinner kunne dra
tusener av kilometer for bare å ha det gøy eller drive dank. Men i samme
omgangen lærte vi, turistene, noe helt overbevisende om lek og glede
under materielt kummerlige betingelser. Unge kvinner og menn gikk
barbent i sneen i timevis for å se på leiren vår høyt oppe. Hva verre
var fra vårt synspunkt: ledet av de buddhistiske munkene (!) startet en
fest før soloppgang og varte en uke! Reserver ble brukt opp, men dansen
fortsatte på tom mage! Øl ble servert, men før man drakk selv sendte man
en skvett i retning av det hellige fjellet. Det var jo levende og fulgte
med i festen.

Religiøs toleranse kunne vi som turister også lære: Jeg ble tilbudt å
ligge om natten under hva i vår sivilisasjon ville kalle alteret i
kirken Den ledende munken fremsa her ved soloppgang en slags bønn som
varte en hel time. Ved særlig viktige punkter slo han på en gigantisk
tromme. Lyden var så dyp og vakker at jeg måpte av begeistring. Hva var
hans reaksjon på mitt gap? Jo, når han brukte trommen tittet han et lite
øyeblikk ned på meg og smilte.

Fra jeg var barn har jeg hatt det held å besøke fremmede kulturer og
selvsagt fått aktelse for dem. Endring i hudfarge og i måte å være på
var aldri truende. Jeg ble én gang riktignok bestjålet for alle pengene
jeg hadde for å leve en hel måned, men det spilte liten rolle. Kort
sagt, turisme før masseturismen til materielt fattige land hadde
allerede dårlig innflytelse for såvidt som vi stort sett ga dem inntrykk
av at det var mulig å leve totalt uten bekymringer bare man var rik nok
og fikk utviklet merkeverdige tekniske finesser. Da kunne selv unge
mennesker, menn og kvinner sammen bare tøyse og tulle, kanskje store
deler av året. En farlig sedvane utviklet seg i Sherpaland: Man rev ned
busker som grodde i 4000-4500 meters høyde og varmet masse vann for at
turistene skulle få sin morgendusj. Når buskene forsvant startet
erosjonen og ødela mye av beitene høyt oppe. Det som deres religion
hadde forbudt dem, å hugge levende trær (i lavere høyde) tok til.

Den dag i dag avstår reisebyråene fra å spørre turister om de har satt
seg litt inn i språket, om de kjenner de mest elementære regler for
oppførsel, for bruk av ressursere, at de bør avstå fra å få med seg
kunstgjenstander i privat eie. Man kunne i Sherpaland søke å gi penger
for en eldgammel, meget verdifull bønnebok (skrevet på tibetansk). Som
en professor-turist sa meg: "Lev og spis sammen med dem. Da er det
muligheter for at de som venn vil gi deg noe meget verdifullt!" En sort
plyndring av kulturen? Konklusjon: Reisebyråene bør vite om, eller selv
organisere, korte kurser i språk og kultur slik at de som reiser til hva
som i utrolig arroganse inntil 60-årene ble kalt "de underutviklete
land" blir godt informert.

Selv nå hender det at ordet "utviklingsland" blir brukt. Underforstått:
vi, i vårt sløsende og økologisk krisefremkallende liv, bor i land som
er velutviklet. Slik oppfatning er vel en utilsiktet måte å håne de
andre på, eller, sjeldnere, et forsøk å gjøre vår levemåte til et ideal
for andre. Sammen med de andre kan vi være til gjensidig hjelp. Vel og
merke! Gjensidig!

- Det trenges i høy grad en velinformert form for turistikk. Noe som er
med på å gjøre at lange opphold utvikler seg til velsignelsesrike møte
mellom kulturer. Øket og klarere ønske om deres bevaring. Samarbeid om
økonomisk fremgang innen kulturens ramme. Biodiversitetens nedgang er
etter 30 års informasjonsøkning blitt en temmelig alment kjent og
beryktet fenomen. Kulturdiversitetens nedgang må på samme måte bli kjent
og like energisk bekjempet. At diversiteten sannsynligvis vil gå mot
null må ikke brukes som motargument. Her står turistindustrien sentralt
til. I dette århundre kan den få ord på seg for å ha gjort hva den kunne
for å bevare mangfoldet av unike og bevaringsverdige kulturtrekk. Det
finnes riktig nok sedvaner som byr oss sterkt imot. Det har vist seg at
årelange opphold av kvinner fra vesten, hvor de lever helt på
vertskapets premisser, kan støtte kulturerens kvinner i å bekjempe visse
skikker i brutale patriarkater.

Tilslutt vil jeg gjenta at turistnæringen kan gi god grunn til glede og
stolthet, og grunn til mye filosofisk refleksjon.

[1] Resumé av innlegg på GRIP konferansen, Sjølyst Rica, Oslo, 7/1-2000.
