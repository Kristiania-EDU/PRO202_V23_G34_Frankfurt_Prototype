1996F

Miljøkampen og den dype økologiske bevegelse

Arne Næss

Som den eldste har jeg blitt bedt om å snakke om den dypøkologiske
bevegelsen slik jeg har definert den, men også noe om den fjerneste
fortid i manns minne: Tenkningen innen norsk miljøbevegelse fra
1930-årene og utover. Mer enn noen annen må Peter Wessel Zapffe omtales.
Hans radikalitet på ormrådet var så vidtgående at jeg var redd for den
ikke ga realistiske retningslinjer. Hans grunnleggende synspunkter ble
så både klart of artistisk formulert at jeg bare kan si: Les Zapffe -
hvert ord. For ham var Turistforengens virksomhet høyst betenkelig:
flest mulig skulle bringes ut i naturen uten hensyn til oppførsel og
innstilling. Naturen burde skånes for hoteller og hotell-lignende
"hytter". Meget få tok Zapffe på alvor, men de som gjorde det ble dypt
påvirket i sin kamp for naturvernet. Zapffe hadde ingen sans for
organisasjoner, men i spøk og alvor talte han om en h.k.-klubb - hold
kjeft-klubben med motto: ikke tal og skriv om vidunderlig steder, da
blir de overfyllt av snakkende mennesker. Møter du dypt bevegete
mennesker kan det ikke ødelegge, men kødannelser med bare halvt
engasjerte ødelegger. Men som sagt: Les Zapffe.

Forøvrig var det påtagelig at det barske fjellet og klatringen syntes å
appellere til små kretser av borgerskaper. Overvekten av jurister blant
klatrerne forklarte Zapffe ved at de var vant til og frydet seg ved å
henge seg i bagateller.

For en kort stund var jeg medlem av Turistforeningens styre. Men jeg
forsøkte ikke alvorlig å slå til lyd for mine spesielle synspunklter. De
falt klart utenfor hva styret arbeidet for. Jeg ville at forengingens
hytter i Jotunheimen skulle være uhyre enkelt innrettet og helst skjult
i fjellet. Ikke svære, prangende hotell-lignende bygninger. Man skulle
kunne be om teppe og legge seg på gulvet eller madrasser. Enkel mat og
lave priser. Fokus på fjellet. Mennesket beskjedent i bakgrunnen.
Sparsomt med varder. Ved kampanje for "fredning" av et område i Møre,
publiserte jeg i 1965 en artikel "Naturen ebber ut", den første av
hundreder.

I hovedsaken var særlig Zapffe blant de jeg følte meg knyttet til
pessismister når det gjaldt muligheten for å hindre menneskene i
unødvendig grad sette sitt preg på naturen. Menneskene hører at naturen
kunne yttre seg, ville den glede seg over tilstedeværelsen av vesener
som satte pris på det utemmete.

Mot slutten av 60-tallet forandret situasjonen seg dramatisk:
vassdragsutbyggingen nådde et nytt intensitetsnivå og motstanden
kulminerte ved Mardøla-konflikten. Siden mitt oppdrag er å si noe om
tenkemåter og forholdet mellom 'idé' og 'organisasjon' vil jeg nevne
'snm', oftest skrevet 'SNM', men Sigmund Kvaløy, det sentrale skikkelse,
ville unngå tett organisasjon såvel som autoritært lederskap. I senere
terminologi var tenkningen innen SNM sosialøkologisk med to
verneobjekter, landbrukets lokalsamfunn og naturherlighetene
(Mardølafossen). Selv om det ikke var noen konflikt mellom dette og hva
jeg i 1970 til 1972 utarbeidet som dypøkologi besto det klart nok en
viss arbeidsdeling når det kom til praksis. Sigmund var rimeligvis
skuffet over at jeg ikke personlig deltok i noen ypperlige
dirketaksjoner han ledet i tiåret mellom Mardøla og Alta. Felles på det
teoretisk plan var bl.a. en forholdsvis kjølig holdning til organisering
og fasttømret idégrunnlag. Men jeg akter og ærer de som nedlegger mye
arbeid i miljøorganisasjonene.

Vår livsførsel og dermed våre verdi-prioriteringer i de rikeste landene
kan ikke endres uten at vi tror at "fremtiden er i våre hender" - i alle
fall til en viss grad. Derfor var Erik Dammanns idé en vesentlig støtte
i de sosiale konfliktene som måtte, og fortsatt må, oppstå hvis den
økologiske krisen skal overvinnes. Dammans motivasjon gjaldt ikke denne
krisen, men fordelingsetikken. Slik han så det er det moralsk helt
uakseptabelt å leve slik vi gjør så lenge nøden og elendighet rammer
millioner, og sålenge vi i samarbeid med den tredje verden selvfølgelig
kan endre denne uverdige situasjonen. På åpningsmøtet erklærte jeg meg
som "egoisten" i den forstand at for vår egen og våre barns skyld var en
endring et gode. Selv den etisk nøytrale "velforstålte egeninteresse" er
nok til å begrunne en endring - vi kan ikke oppriktig ville den
katastrofe som den ubærekraftige levemåte i lengden må føre til.

Dermed er jeg kommet til det neste spørsmål: "Hvordan har den
dypøkologiske tenkningen utviklet seg over tid?"

I 60- og begynnelsen av 70-årene gikk det et skille mellom dem som, kort
sagt, mente det ble en forholdsvis grei sak å verne om miljøet - bedre
teknologi, litt lovgiving, bl.a. innføring av avgifter og (senere) plikt
til å utforske den miljømessige side ved store industrielle og andre
materielle inngrep. En minoritet derimot, hvortil hørte både Sigmund
Kvaløy og jeg, mente at vi sto overfor gigantisk oppgaver som ville
berøre alle sider ved samfunnslivet. Hvert år siden 60-årene har
regjerninger og en majoritet innen opiniondannende grupper gjentatt at
situasjonen bedrer seg, hvert år har minoriteten sagt det motsatte.

Det var for å sette ord på minoritetens budskap at jeg innførte
betegnelsene "den dypøkologiske bevegelse", og bevegelsens "støtter"
("supporters"), og "økosofi". Internasjonalt ble terminologien kjent ved
fremtidsstudienes internasjonale kongress i Budapest 1972. Menneskene er
bare i visse betydninger av ordet "natur", del av naturen, men de er i
hvert fall del av de økologiske systemer og ødeleggende inngrep rammer
dem selv. De som støtter den dypøkologiske bevegelse regner med at
overvinnelse av den økologiske krisen fordrer allsidige samfunnsmessige
endringer. Det som imidlertid også kjennetegner dem er at de er motivert
til aktiv innsats ut fra livsfilosofi - ut fra "de dypeste premisser"
for hva de anser for å gi deres liv mening. De fordrer at menneskene
søker å bevare klodens rikdom og mangfold (diversitet). Å redusere dette
kan bare etisk forsvares hvis saken gjelder menneskets vitale behov. Et
sammendrag av foredraget i Budapest 1972 ble offentligjort i 1973. Jeg
syntes senere at det ga et for snevert begrep 'dypøkologisk bevegelse'.
Men artiklen ble kjent i den engelsktalende verden. Det hadde både gode
og noen tvilsomme følger at organisasjonen "Earth First!" begeistret
anvendte terminologien i den intense kampen mot ødeleggelse av
enestående skogområder i det nordvestlige USA. Den mest fremtredende
aktivisten innen "Earth First!", Dave Foreman, uttalte at det var bedre
at barn i Etiopia, halvdøde av sult, mistet livet, enn at Etiopias
naturlige ressurser ble odelagt. Dette ble slått opp stort i massemedia.
Utvidet omsorg for økologiske forhold, kan lett antas å føre til mindre
omsorg for mennesker. Men omsorgsmuligheten er ikke i en slags beholder
slik at hvis man tar mer til ett formål blir det mindre igjen til andre.
Ansvar og forpliktelser overfor medmennesker behøve ikke lide hvis
livets rikdom og mangfold beskytter bedre.

Det er nå omkring 18 personer som publiserer innen hva man kaller
dypøkologisk teori, og 3 dypøkologiske institutter. I Norge holder to på
med doktorgradsavhandling. Men innflytelsen på miljøpolitikken er
naturligvis liten. Hovedsaken er at politikere som tør foreslå mer
økologisk ansvarlig politikk kan regne med jubel fra de som støtter
dypøkologisks synspunkter.

Den internasjonale økologiske bevegelse omfatter folk som beviset og med
iver støtter bedret miljøpolitikk og/eller søker å leve på en måte som
økologisk kan "universaliseres" uten at det blir katastrofe. Vi kan jo
ikke ønske at kinesere og indere skal leve som oss, selv om de selv
gjerne ville det.

På for forholdsvis generelle og abstrakte plan går det et skille innen
den generelle økologiske bevegelse som jeg sammen med professor George
Sessions uttrykte i 8 punkter i 1984:

1. Det har egenverdi at mennesket og annet liv på jorden utfolder seg.
Verdien av andre livsformer enn menneskene er uavhengig av hva nytte
menneskene kan ha av dem for snevre menneskelige formål.

2. Livsformenes mangfold og rikdom har verdi i seg selv.

3. Menneskene har ikke rett til å redusere dette mangfold og denne
rikdom uten for å tilfredstille vitale behov.

4. Full utfoldelse av enkeltmenneskets og kulturmangfoldets muligheter
er forenlig med vesentlig reduksjon av menneskepopulasjonens størrelse.
Bevarelse og videre utvikling av andre livsformers mangfold og rikdom
forutsetter en slik reduksjon.

5. I nåtiden er størrelse og arten av menneskets inngrep in naturen
uforsvarlig, og situasjonen forverres med stigende hastighet.

6. Vesentlig bedring forutsetter endring av grunnleggende økonomiske,
teknologiske og ideologiske strukturer. Endringer vil muliggjøre en
gledesbetonet opplevelse av "at alt henger sammen". Den såkalte "kamp
mot naturen" blir meningsløs.

7 Den ideologiske endring vil i vesentlig grad bestå i søken snarere
etter livskvalitet enn levestandard og opptatthet mer av mål enn av
midler for disses egen skyld.

8. De som aksepterer disse punkter har ansvar for å søke å bidra direkte
eller indirekte til å få istand de nødvendige endringer.

Særlig viktig er det at Forklediagrammet viser at en person eller
gruppes dypeste "premisser" av livsfilosofiske art kan (heldigvis) være
sterkt forskjellig uten at det berører deres sterke støtte når det
gjelder den dypøkologiske bevegelse. Et viktig diagram,
"forklediagrammet" bringer dette tydelig frem. De dypeste premisser
ligger på det øverste plan i diagrammet, de 8 punkter er avledet av
filosofiske betonete synspunkter (hvis man har noen dypere enn de 8
punkter), dernest (tredje nivå) kommer hypoteser og meninger av mange
arter som tilsammen danner premisser for konkrete avgjørelser.
Diagrammet viser altså strukturen i form av premiss/konklusjon kjeder.

Forklediagrammet

ultimate (grunn-

leggende) premisser nivå 1

nivå 2

avledningsretning

(logisk)

nivå 3

praktiske

avgjørelse nivå 4

Både i Mardøla og Alta aksjonene og ved andre anledninger har jeg hatt
glede av å erfare at svært mange er enige synspunkter av den art de 8
punkter gir uttrykk for. Nokså vanlig slags svar: "Ja, ja, den har jeg
jo alltid ment, men jeg har ikke satt ord på det." Nettopp det å sette
ord på saken kan være viktig og litt hjelp kan enkelte få ved de
dypøkologiske formuleringene. Det gir også klarere følelse av å være
sammen med mange andre i en stor og livsviktig sak.
